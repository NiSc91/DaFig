Real Madrid stillede op som storfavorit på hjemmebane mod bundholdet Girona søndag eftermiddag, men tilskuerne på Santiago Bernabeu måtte gå skuffede hjem. Efter et sent føringsmål til Real kom Girona tilbage og fik 1-1 efter en dramatisk afslutning med flere VAR-situationer. Det var Reals blot andet pointtab i La Liga i sæsonen. Holdet fører stadig ligaen med 32 point for 12 kampe, men Barcelona er nu lige efter med 31 point efter det sene sejrsmål mod Valencia lørdag aften. Real tegnede sig for de fleste forsøg i kampen, selv om Girona også kom til sine muligheder. Bundholdet var begyndt at dufte til point, da Real helt efter manuskriptet bragte sig på 1-0. Federico Valverde serverede for Vinicius Junior, der sendte kongeklubben på vinderkurs efter 70 minutter. Så tænkte man, at den ged var barberet for Real, men Girona havde ikke opgivet at få noget med hjem fra det legendariske stadion. Efter 80 minutter fik udeholdet med hjælp fra VAR tilkendt et straffespark, da videosystemet viste, at Marco Asensio havde haft hånd på bolden feltet. Cristhian Stuani eksekverede sikkert fra 11-meterpletten. Real var i det hele taget ikke venner med VAR, da kampen skulle afgøres. Omkring det 90. minut havde Rodrygo bolden i nettet til 2-1, men efter at have konsulteret VAR vurderede dommeren, at han havde tacklet bolden ulovligt ud af hånden på Girona-målmanden. Real fik hele ti minutters tillæg til at jagte sejrsmålet, men de fleste af dem blev i undertal, da Toni Kroos blev udvist efter at have modtaget sit andet gule kort. Og så endte det i skuffelse for storfavoritten. Med det overraskende point kom Girona på ti point ligesom tre andre hold omkring nedrykningsstregen. Kun Elche hænger bagud pointmæssigt efter at have samlet fire af slagsen. 