Se hvordan - Joan tabte 55 kilo
Joan Larsen blev slået tilbage til start flere gange i sit vægttab. Alligevel har Joan, der er mor til to, nået sit mål, og nu drømmer hun om at blive professionel bodybuilder
26-årige Joan Larsen havde altid været glad for sport. Hun havde spillet håndbold på eliteplan, og havde altid haft en stærk krop. Men da hun kom i gymnasiet og fik travlt med skole og kæreste, blev hun mere inaktiv. - Jeg begyndte at tage på, og lige pludselig skød vægten i vejret. Jeg vejede omkring 110-120 kilo, da jeg gik ud af gymnasiet som 20-årig. Og så eksploderede vægten, da jeg startede på en videregående uddannelse, samtidig med at jeg arbejdede på en grillbar, fortæller Joan Larsen. - Det drejede sig simpelthen om marabou-chokolade, arbejdet på grillbaren, is, junk og dovenskab. Jeg var meldt ind i et fitnesscenter, men jeg brugte det sjældent. De ekstra kilo satte sine spor for Joan Larsen. Ikke blot fysisk - det forankrede sig også mentalt. - Jeg kom op at veje 147 kilo. Jeg følte mig meget utilpas i min krop, for jeg har altid været aktiv og dyrket elitesport. Det gjorde mig deprimeret, at jeg var blevet passiv og spiste så uhensigtsmæssigt. Det spiser Joan Men den indre motivation til at begynde at skabe de nødvendige ændringer kom først, da hun fik en hård besked fra sin læge. - Ved lægen fik jeg at vide, at jeg risikerede at få svært ved at få børn på grund af min vægt, og det var det, som for alvor motiverede mig til at gøre noget ved problemet, da jeg altid gerne har villet have familie. Slået tilbage til nul flere gange Joan Larsen begyndte at gå ned i vægt. Men efter hun havde tabt 20 kilo, blev hun midlertidigt bremset i sit vægttab af de lykkelige omstændigheder, at hun blev gravid. - Efter jeg fik min datter, vejede jeg 140 kilo igen, og det føltes, som om jeg skulle starte forfra. Jeg begyndte at træne konsekvent og kom ned på 95 kilo, fortæller hun. Joan Larsen nåede lige at finde den gode rutine, da der igen blev vendt op og ned på hverdagen, da coronapandemien brød ud. - Jeg blev mere inaktiv igen, for når fitness er lukket, er det svært at få sig selv af sted. Rutinen forsvinder bare. Så jeg kom op på 105 kilo, og så blev jeg gravid igen. Joan Larsen fik sit barn nummer to i begyndelsen af 2021, og efter fødslen af hendes søn var hendes vægt igen steget, og hun vejede 137 kilo. - At få børnene har været en kæmpe glæde, men det har også udsat vægttabet. Det har betydet, at jeg er blevet sat tilbage i forhold til mit mål flere gange. Men de motiverer mig også til at være sund, så jeg har overskud til at være nærværende for min familie. Målet er at konkurrere som atlet Efter sin seneste graviditet har Joan Larsen givet den gas og kommet af med hele 55 kilo, i forhold til da hun vejede mest. Det skyldes, at hun har genfundet sin passion for sport. - Jeg har fået nok af undskyldninger. Jeg vil bare gerne være aktiv. Jeg startede bare med gåture, og så derefter gik jeg helt amok i fitness. Joan Larsen har kastet kærligheden over bodybuilding, og træningsformen giver hende både motivation og glæde. - Det betyder meget for mig. Jeg brænder for, at bodybuilding skal blive ved med at være en del af mit liv, fortæller hun og fortsætter: - Det er fedt, fordi man lærer sig selv at kende, og man bliver disciplineret, og jeg kan godt lide at presse mig selv og give alt, hvad jeg har, hver gang jeg træner. Og så lærer man også en masse mennesker at kende, som har samme interesse. Sådan træner Joan Men ambitionen stopper ikke ved vægttabet. - Målet er at blive professionel atlet. Jeg er god til det, og det er noget, jeg kan holde fast i. Det er nemt at komme afsted, fordi jeg elsker det. Det sværeste er kosten Mens den fysiske aktivitet har været en glæde at genfinde for Joan Larsen, har det været sværere for hende at ændre sine kostvaner. - Det sværeste ved vægttabet har været kosten, og det er det stadigvæk. Nogle gange har man bare lyst til bland-selv-slik eller McDonald’s. Så jeg arbejder stadig med mig selv på det punkt, med at spise sundt konsekvent, fortæller hun og fortsætter: - Det er nemmere bare at fortsætte i rutinen end at bryde den op for efterfølgende at skulle finde tilbage til den. Men det er ikke ensbetydende med, at Joan Larsen ikke spiser lækkerier ind imellem, men hun spiser mindre mængder og sundere versioner. - Jeg laver hjemmelavet burger ind i mellem, og jeg spiser også lidt slik nogle gange, men det er meget minimalt, for hvis jeg først har fået noget lækkert, er det svært at stoppe, fortæller hun og fortsætter: - Du kan ikke træne dig ud af dårlig kost. Det er det vigtigste at få styr på. Joan Larsen tæller kalorier til daglig, men hun understreger, at hun kun går efter at have et lille kalorieunderskud. - Jeg har fokus på, at vægttabet skal være langsomt. Jeg skal stadig have energi til alt det, jeg skal i løbet af dagen, og det skal være et sundt vægttab, hvor jeg ikke mister muskelmasse. Godt tilpas i kroppen I dag er Joan Larsen glad for sit resultat og har fundet en fornyet energi. - Det betyder, at min krop ikke gør så ondt. Eksempelvis kan det at stå op længe gøre ondt, når man er meget stor. Både fysisk og psykisk har jeg det meget bedre, jeg er mere tilpas i min krop, fortæller hun og fortsætter: - Jeg har mere overskud både til mig selv og min familie. Når man er meget tung og har det skidt med sig selv, så har man ikke meget overskud. Joans bedste råd til vægttab Hendes genfundne overskud er også noget, som hendes nærmeste lægger mærke til. - Min mand kan mærke, at jeg har mere energi og overskud. Jeg er meget mere glad, og jeg har fundet mig selv meget mere. Derfor er hun i dag stolt og glad for sit resultat. - Jeg er stolt af, at jeg har kunnet tabe så meget. Når man er så stor, som jeg var, så tror man, at det skal være sådan for evigt. Men sådan behøver det ikke at være. Vægttab handler ikke kun om, hvordan du ser ud, det handler også om det mentale.