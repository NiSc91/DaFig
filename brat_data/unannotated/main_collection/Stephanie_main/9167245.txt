Minileopard fanget i Blåvand
En serval er blevet indfanget efter den tidligere på eftermiddagen slap løs fra en zoologisk have i Blåvand
En serval - et kattedyr, der ligner en lille leopard - er torsdag eftermiddag blevet indfanget, efter at den tidligere på dagen var løs i området omkring Blåvand. Det oplyser Sydjyllands Politi på Twitter. - Servalkatten er nu indfanget og retur hos ejeren, skriver politiet. Kattedyret er ifølge Den Store Danske mellem 65-100 centimeter lang. Til sammenligning er en kat - afhængig af racen - ifølge Dyrenes Beskyttelse cirka omkring 45 centimeter lang. Servalen er ikke farlig for mennesker, oplyser Sydjyllands Politi. Den er udbredt i Afrika syd for Sahara og lever enten på savannen eller i skoven. På grund af dens flotte skind bliver den jaget meget i Østafrika.