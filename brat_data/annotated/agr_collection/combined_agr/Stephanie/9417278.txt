Gjorde det for konen
Han er spektakulær, siger Barcelonas cheftræner om Lewandowski, der scorede tre mål på sin hustrus fødselsdag
Den polske angrebsstjerne Robert Lewandowski dedikerer sit hattrick for FC Barcelona i Champions League onsdag aften til sin hustru. Det fortæller han efter 5-1-sejren hjemme over tjekkiske Plzen. - Det er min hustrus fødselsdag i dag, så målene var for hende. Det betyder meget for mig, at hun er på stadion på sin fødselsdag. Det er noget helt særligt for mig, siger han til Uefa.com ifølge nyhedsbureauet AFP. Artiklen fortsætter under billederne ... 34-årige Robert Lewandowski har været gift med den 33-årige iværksætter og ernæringsekspert Anna Lewandowska, der også er fra Polen, siden 2013. Hun er tidligere karateudøver og har i løbet af sin karriere vundet flere medaljer ved både VM og EM sammen med det polske landshold. Sammen har parret to døtre. Artiklen fortsætter under billedet ... Efter skiftet fra Bayern München har Robert Lewandowski scoret otte mål i sine første fem kampe for Barcelona. - Jeg vidste fra starten, at det var vigtigt at tilpasse sig lige fra den første kamp, siger han. - Folk spørger altid om målene, men det er også vigtigt at være i den rette position og at hjælpe mit hold, for mine holdkammerater har hjulpet mig rigtig meget både på og uden for banen, tilføjer han. Sejren placerer fra start Barcelona på førstepladsen i Champions Leagues gruppe C, der også tæller storholdene Inter og Bayern München. Sidstnævnte slog onsdag aften Inter 2-0 på udebane. - Jeg ved ikke, om Robert (Lewandowski, red.) er den bedste angriber i Europa, men for os er han den bedste, siger Barcelonas cheftræner, Xavi Hernandez, ifølge AFP. Han peger blandt andet på Lewandowskis pres og løsninger i angrebet. - Han har en total modenhed som spiller og er fuldstændig spektakulær. Han scorede et hattrick, men se hvordan han arbejdede for holdet, siger Xavi Hernandez.