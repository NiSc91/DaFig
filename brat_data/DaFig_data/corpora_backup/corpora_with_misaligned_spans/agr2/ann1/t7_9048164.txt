Har ikke overvejet min rolle på TV 2
Sofie Linde fortæller, at hun ikke har overvejet sit værtskab på TV 2 efter de mange sager, der har ramt kanalen efter Dokumentaren 'MeToo: Sexisme bag skærmen'
Sidste år satte en fødsel inden de afgørende liveshows et midlertidigt stop for Sofie Lindes rolle som vært på 'X Factor' på TV 2, men nu er hun tilbage. I mellemtiden har en bølge af sager om sexisme og tvivlsom dømmekraft ramt tv-stationen. Onsdag aften stod hun på Operaens scene - den samme scene, hvor hun holdt sin meget omtalte tale til Zulu Comedy Galla i 2020, der igangsatte hele diskussionen om MeToo i mediebranchen. Denne gang var det med en tale i forbindelse med 'De største øjeblikke' på TV 2, der rettede en skarp kritik mod tv-stationens ledelse . Kan godt være uenig Sofie Linde har efter dokumentaren 'MeToo: Sexisme bag skærmen' fortsat sin aktive rolle i diskussionen om sexisme i mediebranchen. Ifølge hende selv har det ikke fået hende til at overveje sin egen rolle som vært på TV 2, som en stor del af stormen har ramt. Det fortæller hun til Ekstra Bladet. - Du er vært på et af TV 2's mest populære underholdningsprogrammer, men har alle de sager, der har været, fået dig til at overveje din egen rolle som vært på 'X Factor?' - Nej, det synes jeg ikke. Jeg kan jo godt være uenig i, hvordan man håndterer en sag, men være glad for min arbejdsplads. På den måde er mediebranchen dejlig kompleks. - Jeg synes, det viser sindssygt meget format af TV 2 at lade mig stå i 'De største øjeblikke' og tale fuldstændigt uredigeret og frit, siger Sofie Linde. - Jeg ser MeToo som en læringsproces. Vi skal hele tiden blive klogere - også i den måde, vi håndterer tingene på, og jeg synes, det er cool, at man som kanal ikke bare forsøger at skubbe kritikken væk, men rent faktisk giver plads til den, og det er det, jeg hæfter mig ved i min tale, siger hun. Hun fortæller også, at hun glæder sig til, at seerne skal høre talen fra start til slut, ifølge hende selv er den mere end en kritik af TV 2's håndtering efter dokumentaren.