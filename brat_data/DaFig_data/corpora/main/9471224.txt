Danmark misser VM-finale efter gyserafslutning
Det danske landshold i kørestolsrugby sled sig tilbage i kampen til sidst, men finalen glippede
Danmark pressede Australien til det allersidste, men det bliver ikke til VM-guldkamp for landsholdet i kørestolsrugby. På hjemmebane i Vejle tabte danskerne med 55-56 til Australien, som dermed er klar til finalen. Danmark skal søndag spille bronzekamp mod enten Japan eller USA. Det er første gang nogensinde, at Danmark spiller om medaljer ved VM. Danskerne holdt spændingen intakt i hele kampen, selv om de stærke australiere i tredje og fjerde periode skabte et forspring. Australien lavede nemlig flere fejl i de afsluttende minutter, og med heftig dansk opbakning fra tilskuerpladserne skrumpede australiernes føring, så Danmark pludselig kun var bagud med én. Men de australske spillere holdt hovederne kolde i den dramatiske afslutning og kørte sejren i hus. Særligt Ryley Batt skabte problemer for danskerne. Gang på gang rullede australieren gennem de danske geledder og satte point på tavlen. Hos Danmark var Mark Peters som altid en af de stærkeste, ligesom Kaare Momme og Sebastian Frederiksen også spillede store roller. Australien kom ud af første periode med en smal føring på 15-14, men Danmark vendte tingene på hovedet i anden periode. Tre minutter før pausen lavede de driftssikre australiere en sjælden fejl, og så slog Danmark til og kom foran 24-23. Ved pausefløjt var stillingen helt lige, 28-28, og Australien kom bedst ud til anden halvleg. Med omtrent fire og et halvt minut tilbage af tredje periode kom Danmark for første gang i kampen bagud med to. Danmark skulle nu finde noget ekstraordinært frem for at holde sig inde i kampen, og derfor blev der satset. Det betød i første omgang, at der sneg sig flere fejl ind, og at Australien udbyggede føringen, men danskerne skabte en spændingsfyldt afslutning, som australierne dog kom bedst ud af.