Dansk drømmemål: - Det smukkeste siden Kim Larsen
Danske Albert Grønbæk har fået en forrygende start på tiden i Bodø/Glimt
I de seneste par år har den hollandske storklub PSV Eindhoven knust de to bedste danske mandskaber, FC København og FC Midtjylland, men det norske mandskab Bodø/Glimt kunne PSV ikke få skovlen under. I det første møde mellem klubberne i Europa League-gruppespillet fik Bodø/Glimt 1-1 med hjem til Norge, og det kom efter en scoring fra den danske midtbanespiller Albert Grønbæk, som klubben købte i AGF for nogle uger siden. Og danskerens fine scoring får store roser med på vejen. Lars Tjærnås, ekspert for Aftenposten og Viaplay, kalder eksempelvis målet for "det smukkeste, siden Kim Larsen spillede 'This Is My Life' på en scene i Horsens i 2016". Formentlig en koncert, han selv var til. - En dansk perle i Eindhoven. En fantastisk scoring af Albert Grønbæk. Målet var et eventyr fra distancen. Fantastisk, sagde kommentator Roar Stokke om scoringen. Artiklen fortsætter under billedet.. Albert Grønbæk har fået en strålende start på tiden i Bodø/Glimt, hvor han har scoret to gange i Europa. Han blev Bodø/Glimts største indkøb nogensinde, da han kostede 25 millioner kroner at hente i AGF. Den danske midtbanespiller ser ud til at trives godt i den norske topklub, der spiller flydende offensiv fodbold.