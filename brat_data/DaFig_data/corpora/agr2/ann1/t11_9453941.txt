Stor begivenhed i fremtidsby
Skiløbere, skøjteløbere og ishockeyspillere skal i 2029 konkurrere i fremtidsbyen Neom
Saudi-Arabien er blevet udpeget som vært for de asiatiske vinterlege, som i 2029 skal foregå i den futuristiske storby 'Neom', der er under opførelse i den nordvestlige del af landet. Ifølge nyhedsbureauet AFP blev det saudiarabiske bud enstemmigt vedtaget af Asiens Olympiske Komité (OCA) på et møde i Phnom Penh. Det bliver første gang nogensinde, at legene afvikles i Vestasien. - Snart vil Saudi-Arabiens ørken og bjerge være legeplads for vintersport, lyder det i en meddelelse fra OCA. 'Neom' er en planlagt kæmpeby, der skal strække sig mellem to skyskrabere placeret med 170 kilometers mellemrum. Projektet kaldes også 'The Line'. Vinterlegene skal foregå i Trojena, et område, hvor vintertemperaturen kommer under frysepunktet. Området vil efter planen stå færdig i 2026 og får blandt andet et skianlæg til helårsbrug. Hele byprojektet vil koste 500 milliarder dollar, svarende til 3800 milliarder danske kroner. Idéen er, at byen skal fungere udelukkende på vedvarende energi, og den har fået opmærksomhed på grund af planer om flyvende taxaer og robottjenere. Saudi-Arabien har fået kritik for at bedrive såkaldt 'sportswashing'. Landet har i flere år arrangeret Formel 1-løb, ligesom den statslige investeringsfond ejer den engelske Premier League-klub Newcastle.